Mi d-neṭqent tirga nnant-as, ad nṛuḥ ad ak-neǧǧ ay iḍes.
N wid iwumi i yeṣfa wul.
Ad nṛuḥ ad ak-neǧǧ ay iḍes.
Fell-ak lɣiba-nneɣ ad tḍul.
Ur nezmir ara i wuḍan n wid yettammalen ccwal.
Ur nezmir ara i wuḍan yeččuṛen d times d wuzzal.
Ccwal izdeɣ-asen iɣes.
Lhemm izdeɣ-asen iles.
Ssemm izdeɣ-asen awal.
Yenṭaq usirem yenna: "Ad ruḥeɣ ad akem-ǧǧeɣ a tamurt."
Walaɣ nnṣib-iw yekfa, seg-m segrarbeɣ takurt.
Ad tt-tebɛeɣ s anga terra.
Ur d-yeggri nnṣib-iw ɣur wid yettṛebbin taɛdawt si llsas.
Ɣur wid iwumi kksen lqid, uɣalen ttnadin fell-as.
Mi d-baneɣ akken ad iyi-ẓren, ad d-kkren ad iyi-rẓen.
Ur cukkeɣ ad fehmen yiwen wass.
Tenṭeq-d temẓi tenna: "Ad ruḥeɣ ad ak-ǧǧeɣ ay axxam."
Di dduḥ-iw tendi lmina.
Ad ruḥeɣ ad ak-ǧǧeɣ ay axxam.
Tattalt rran-tt d ssnesla.
Ur sɛiɣ amkan ɣur wid igezmen i ṣṣebyan ṣṣut.
Ur sɛiɣ amkan ɣur wid i ibeddlen tudert s lmut.
Ṛṛeḥma tɣab fell-asen.
Nnḥas yeɣli-d gar-asen, ferqent akk deg umur n lqut.
Tenṭaq teḍsa tenna-as: "Ad ruḥeɣ ad ǧǧeɣ udmawen."
Ad ruḥeɣ ad ǧǧeɣ udmawen d wulawen i d-nnumeɣ. 
Ad ruḥeɣ ad ǧǧeɣ imawen deg ur mazal ad d-crurqeɣ.
Ad ruḥeɣ ad aken-ǧǧeɣ s allen i d-yettakken rrṣaṣ di tmuɣli.
Ayen akken i nezha ala ass-nni.
Mi sdukklen taɛdawt-nsen, yuɣal ṣṣwab iwumi.
Tenṭaq lehna tenna-as: "Ad ruḥeɣ ad akem-ǧǧeɣ a tamurt."
Siwa kemm iyi-ɣaḍen.
Ḥemmlen-iyi am tsekkurt.
Cebḥeɣ mi ara yi-ččen.
Ad ruḥeɣ ad akem-ǧǧeɣ deg ufus n wid i am-yekksen azal.
Ad ruḥeɣ ad akem-ǧǧeɣ deg ufus, yetthuddun yeqqar mazal.
Ad ruḥeɣ ad akem-ǧǧeɣ ɣer-sen, ẓwer zzi-d fell-asen.
Terreḍ-d ṣṣwab i wawal.
Yenṭaq laɛqel yenna-as: "Ad ruḥeɣ ad aken-ǧǧeɣ a lɛeqqal."
Ad ruḥeɣ ad aken-ǧǧeɣ a lɛeqqal i tt-iwalan qbel ad d-teḍru.
Ad ruḥeɣ ad ak-ǧǧeɣ ay akal i yimencaf izerɛen aḍu.
Ur d-yeggri ṣṣwab i usiwel ɣer wid i tt-iẓẓgen ur turiw.
Ur d-yeggri ṣṣwab i usiwel, seg-sen kkseɣ-d amur-iw.
Ur d-yeggri ṣṣwab ar ɣur-sen mi d-txaḍ, ad tt-sɣersen.
Mi nedmen tebɛen tili-w.
