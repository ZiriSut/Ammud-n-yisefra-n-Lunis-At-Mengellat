Labas, ay aḥbib labas ɣas laẓ yewweḍ-d s imnaṛen.
Kul timseεreqt s nnuba-s, yak nnan-t-id yimɣaren.
Meεni tawant d acu-tt kan, twalaḍ i d-tettawi.
Muqel s aεebbuḍ yeṛwan, yefka i wallaɣ taguni.
Tawant-nni i d ak-ssan, ad ak-tesgen mebɣir lawan.
Ma d laẓ ad k-id-yessaki.
Tecfiḍ akken i t-id-nnan.
Widen ijeṛben akk ẓran, win yeṛwan yexdeε Ṛebbi.
Labas, ay aḥbib, labas ɣas ma nuɣ-itt di ṣṣeḥḥa.
Kul timseεreqt s nnuba-s, nnan-t-id yimezwura.
D acu i as-nra i ṣṣeḥḥa, lğehd diri i d-yettawi.
Kra n win ihelken di ṣṣura, yuɣal d aqrib n Ṛebbi.
Ma yella daya i d aɣ-yura, ad neṣber i mkul tiyita.
Ddwa ɣur-s i yettili.
Ur d aɣ-ttuɣalet ara am win yettnadin yenwa, ad ibeddel i zzman tikli.
Labas, ay aḥbib, labas ɣas lefhama teğğa-aɣ.
Kul timseεreqt s nnuba-s, nnan-t-id wid i nettnaɣ.
Lefhama acu i d-tettawi, urfan leεtab ad k-ɣeḍlen.
Am warrezg n win ur neẓri, fell-as leεyub ttwakksen.
Muqel ɣer lmal di lkuri ma ttxemmimen i wass-agi neɣ s ayen ara yeḍrun yid-sen.
Ttidiren mebla nnhati ayen ara yilin ad yili, urğan win i ten-id-ixelqen.
Labas, ay aḥbib, labas ɣas lḥeqq yeddem lqecc-is.
Kul timseεreqt s nnuba-s nnan-t-id ur nettḥessis.
Anida akken i ifukk lḥeqq.
Anda akken yebda lbaṭel.
Diri-t yiṭij ma iḥerraq.
Diri-t wasif ma yeḥmel.
Win ur nuksan yebɣa ad d-yenṭaq.
Yettεeggiḍ yebɣa ad yefreq sin watmaten di laṣel.
Lbaṭel d gma-s n lḥeqq
Gar-asen yezga lufaq, kul wa nnuba-s ad t-neqbel.
Labas, ay aḥbib, labas ɣas tilelli d awal kan.
Kul timseεreqt s nnuba-s, nnan-t-id wid iεeddan.
Meεni d acu-tt tlelli i win ur as-nezmir ara.
Teẓriḍ d acu i d-tettawi, tettarra lεebd yestufa.
Yettnadi ɣef wayen ur nelli.
Ma yers ittnadi ad yali.
Ma yuli ur yeskir ara.
Ma yella ẓẓerb ad as-yeɣli.
Kul tagnit ar ad tt-yerwi ɣas ma yettnadi ur yufi ara.
Labas, ay aḥbib, labas ɣas neqqim d ineggura.
Kul timseεreqt s nnuba-s, nnan-d ur numin ara.
Tamacint n zzman tfat, nettrağu a d-tejbu tayeḍ.
Lḥeqq n rrekba nečča-t.
Nnṣib wissen ma ad aɣ-d-issiweḍ.
Nεemmed i lhemm netbeɛ-t.
Yir aẓar n yimɣi neğğa-t.
Nefreẓ s yijdi ad t-nelqed.
Ass-a kra nexdem nwala-t.
Si yal d agejdur nessa-t.
Win ara iεemmden ad t-yefreḍ.

