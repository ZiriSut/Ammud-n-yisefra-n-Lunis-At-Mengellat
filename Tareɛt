Necna ɣef yitran, ziqen beεden i tmuɣli.
Necna ɣef tlelli, ziɣen tebεed am yitran.
Nḥeṛṛ ayen ilhan ɣas ma yella di targit kan.
Wid i aɣ-d-iwalan kecmen di targit-nneɣ.
Almi nuɣal la ntettu ula d ayen nettargu.
Ay ixf-iw yeεyan ɣas ru.
Fehmet lehna, rret-tt-id qbel ur tfat.
Teṛwam lebla, teṛwam-tt s uεebbi n tuyat.
Ay imɣaren ciweṛt-aɣ-d temẓi-nwen.
Init-d ayen d azaglu i aɣ-d-iggran neṛwa-t.
Ma bdiɣ ccna, asefru la d-issawal.
Leεqel yerǧa, imenna lferḥ n wawal.
Kul nnehta ad d-tmettel di tira.
Mi t-id-nebda ad d-inin mazal lḥal.
Ẓidet tafat ara wen-d-inin yilsawen.
Heggit taswaεt i swayes ara tiẓid i wallen.
Ass-nni ad twalim taggara-nni ideg ara tilim.
Ad as-tinim acḥal i aɣ-ifaten.
Di tirga-nwen jemεet tagmat ad tt-tesεum.
Ay ungifen ferḍet-as-d amkan i umcum.
Fket-as tissas ad awen-yuɣal d asalas.
Ṛehnet fell-as tferḥem qbel ad tettrum.
Lwiz n tsusmi awal a t-id-taɣeḍ yis-s.
Issin tizi ḥader tawaccḍa n yiles.
Ad d-naɣ awal yerna ma nessen-as azal.
Ad as-tuɣal tsusmi d tallalt-ines.
Ru ɣef tjaddit akken a tt-id-temmektiḍ.
Lehna n tnaṣlit ɣazen-as anga ur teẓriḍ.
Ḥebber i tatut n win itettun lmut.
Qbel ad ak-ifut i ak-id-inna umɣar kteb-it.
Mi nhegga aεwin i talwit, neğğa-tt teffeɣ.
Mi aɣ-tt-wwin, amkan-is iban yefreɣ.
Nekkes-as azal Tura nettmenni a d-tuγal
Yewwi-tt ccwal, ccwal ad tt-id-yerr ɣur-neɣ.
Tebḍa s ccwal, ayla wi ibɣan ad t-yeḥweṣ.
Ruḥ s wuzzal imi akka ddwa-s d aseɣres.
Kra ibɣan lhemm yewwi-d tayerza n ulɣem.
Tirni ad tt-yeddhem, tayerza-s ar ad tt-yeεfes.
Welleh-as lqis, err-as i tmeddurt llsas.
Rfed-as idis, d ayen iɣef ara yezzi umeqyas.
Imi ur yessin lεebd ur huzzent tismin.
Ad as-inin yekkes di tmeddurt wayla-s.
