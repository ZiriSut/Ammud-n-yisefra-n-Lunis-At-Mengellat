Anef-iyi.
Lxiḍ wissen anda yexṛeb
Ur d-iban yixef-is
Ur neẓri
Leslak-is ansi i yeqreb
Ma ad yili bab-is
Ma ilaq ad t-id-nqelleb
Ad as-nernu afud i yisem-is
Ad t-nemεawan ad yebded
Nekkni ad nelḥu di ssuq-is
Yyaɣ Lxuğa n ccḍeḥ


Am ugujil mi ad t-twaliḍ yegguni tawwurt.
Tebɣiḍ ad tettaṭṭafeḍ lxiḍ, ad ak-nefru takurt.
Maεlic awi-d ad tiliḍ, ad aɣ-tṣeggmeḍ tameddurt.
Nṭeq-d kan ad aɣ-d-tiniḍ, ad ak-nerr am yizem ɣef tmurt.
Si zik nesεa-t di lemtul, nezga nxuṣṣ kra.
Anef-iyi.
Wa ur ilaq, wayeḍ ur d-ilul, wa ixuṣṣ-it waya.
Ma ulac a d-nextiṛ lefṣul, ad ten-id-nawi sya u sya.
Yis-sen ara nebnu lefḥul ara aɣ-iṣeggmen taggara.
Nuggad tid n yiḍelli, ad ɣer-sent nuγal.
Ad nleḥḥu kan ur neẓri nettabaε lexyal.
Nettaggad leɣlaḍ-nni sɣur wid i aɣ-yerran d lmal.
Daɣen ad aɣ-ččen imensi, ad aɣ-d-ǧǧen tarda n leḥwal.
Ad aɣ-yaɣ lxuǧa ad necḍeḥ.
Anef-iyi.
Nettaggad ad nezger asif mi ad yili yeqqur.
Nḥemmel ad nezger i wasif mi ad yettawi ttjuṛ.
Si zik i nessen ad nsiff, nessen-as i uɣerbal tikli.
Awren yettawi-t wadu.
Aclim akked-s ara nili.
Ɣas ur nxuṣṣ deg wallen, nxuṣṣ awali.
Ɣas deg wawal d atmaten i tegmat melmi.
Yeqqwa ukessar d usawen.
Tban-aɣ-d amzun terwi.
Neɣli-d deg yirebbayen-nwen a kra i yeεzizen ɣef Ṛebbi.
Nessawal anda akk ruḥen at lehduṛ s lqis.
Nuggad ad yili ggugmen yal wa d lehlak-is.
Nettawel mebla isɣaren, ur yewqil ḥedd axṣim-is.
Neɣli-d deg yirebbayen-nwen a kra zeddigen ur yumis.
Ama yella neq ulaḥedd, yak nezga kifikif.
Imɣi-nneɣ ma yeǧuǧǧeg-d, iqubel-it wurrif.
Ma yella ṣṣaba tban-d, ilaq ad tt-nemger s nnif.
Anda tellam neéqet-ed
A wid izzuzufen lḥif.
Si zik ur aɣ-d-iṣaḥ kra, ad nqebbel tilas.
Si zik i nefreq, i nebḍa wa ur yeddi d gma-s.
Yak qqaren-ak di lfetna, ṣaḥḥit ay izem aɣilas.
Ahat yeɛya lhemm tura, ad aken-yečč ma teddmem ayla-s.
Mačči ala ayagi i d-nenna, ulawen ččuṛen.
Nettḍerrif kan di tlufa alarmi nuḍen.
A wi d-igren nnehta, ad d-tesker wid yemmuten.
Llah lḥedd ay atma ma d zzhu i d aɣ-d-issawḍen.
