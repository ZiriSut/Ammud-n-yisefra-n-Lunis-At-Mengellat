Ttsellimeɣ fell-awen.
Ttsellimɣ fell-awen a wid iwezznen awal.
Ternam-as lefhama-nwen almi yessefsay uzzal.
Acḥal nelḥa gar-awen, nezreε mkul d asefru.
Mɣin gman ǧuǧǧgen, kecmen si yal d aqerru.
Kecmen si yal d aqerru.
Kecmen si yal d ṣṣura.
Yis-sen ma neḥzen nettru.
Yis-sen i nferreḥ di litteε.
Kul wa d acu i d-yessaweḍ, aẓru s aẓru nesddukkel-it.
D ṣṣur n lḥerma i d-nenneḍ, ɣef sser-im a taqbaylit.
A wid yekkren s wulac, ulac-nwen d aẓayan.
Ɣas akken abrid yestewḥac, tellim-t s lğehd n wurfan.
Urfan i izedɣen ulawen, i izedɣen adrar ɛlay.
S azaɣar mi d-nneɣlen, wwin-d lǧehd umeslay
Ttsellimeɣ fell-awen a wid icerrwen tidi.
At iεebbaḍ d ilmawen, at tissas mebla iɣisi.
Lemtul i d-newwi seg-wen, sbedden-aɣ mi ad yili neɣli.
Mazal-aɣ lehduṛ-nwen yis-sen i neqqaz di tmussni.
Yis-sen ad nefreḍ kul ammus, ad nezwir sdat tewwurt.
Yis-sen ara d-ncudd aggus, yis-sen ara ncebbeḥ tamurt.
I txedmem d wayen iḍran, kul wa yeǧǧa-d amur-is.
Yewwi-ten-id waḍu n zzman, yeḥka-ten baba-s i mmi-s.
Ttazzalen cban aman yettfeggiḍen di tliwa.
Ddan-d di terga n zzman, kksen-aɣ fad mi neswa.
Wissen lemmer ad d-tuɣalem, d acu ara tinim di lweqt-a.
Layas-nni s temmutem ma mazal yid-neɣ yella.
Ad d-tinim di zzman-nneɣ, lweqt ur yeɛdil ara.
Tezga teẓmek fell-aneɣ, newweḍ almi ur nezmir ara.
Ass-nni s lqella n kullci i nettberriz ddunit.
S leɛtab d lketṛa n tidi i nettaṭṭaf di tnaṣlit.
Neṭṭef deg udrar-nni, ula d winna wissen amek!
Nrennu nḥemmed i Ṛebbi tardast mi ara tt-id-nsellek.
Ad d-tinim tura tfehmem, ttawil deg ufus yella.
Ass-a lemmer ad teddukklem, ad tkesbem adrar luḍa.
