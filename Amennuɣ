Tafejrit tamezwarut, d ass amenzu di ddunit.
Si lebḥer yeffeɣ-d lḥut, yufa-d iṭij iqubel-it.
Kulci ɣur-s d amaynut.
Ilḥeq-d gma-s yettwali.
Iberrez ɣef gma-s yeɣli.
Yečča-t qbel ad isuɣ.
Ur ẓriɣ ara acimi, lameɛni ass-nni i d-yebda umennuɣ.
Imuqel lɛebd iman-is, isewhem-it wayen iwala.
Yesteqsay deg wallaɣ-is sani i iteddu, ansi i d-yekka.
Akken ad tt-yefru d ṛṛay-is.
Akken ad iqabel azekka.
Irfed allen-is s igenni, yenna-as yis-k ara lḥuɣ.
Ur ẓriɣ ara acimi.
Lameɛni ass-nni i d-yebda umennuɣ.
Tekker-d tmurt ar tayeḍ, tenna-as ad imɣureɣ.
Akal-im ad iyi-t-teǧǧeḍ ma ulac yid-m ad nneɣeɣ.
I yiman-im ur tezmireḍ.
Si llsas ara akem-huddeɣ.
Akal-im ilaq-iyi, ssneɣ amek ara t-bnuɣ.
Ttnadin akk ɣef tsarut, tawwurt urɛad i tt-ufin.
Ceɣlen-d ma ad telhu tefsut, nutni deg ugris ɣellin.
Wa yenna ttḥebbiren i lqut.
Wa yenna mbaɛid i ttwalin.
Yuɣal kul wa amek yettwali.
Gar-asen lefhama tluɣ.
Baba-s akken i d-yelli imi-s, mmi-s yuzzel ad yaɣ awal.
Iḥbes-it-id ccix-is, yenna-as aha uɣal.
Ini-as i baba-k unḥis, mačči akka i teddunt temsal.
Mi ad iyi-tceggɛeḍ ciweṛ-iyi, ma ad agiɣ neɣ ad bɣuɣ.
Ugareɣ-ken di tmusni, ad aken-agareɣ d acu ara sɛuɣ.
Ferqen lerzaq watmaten.
Kul wa yelha wayla-s.
Yekker-d umeqqran deg-sen ɣer umecṭuḥ d ulemmas.
S leɛmeṛ-iw ugareɣ-ken, leɛmeṛ-iw yesɛa ssuma-s.
Asmi ara texlu ddunit, kullec ad yenger di lqaɛa.
Ur d-tettili tfejrit, ssuq n tudert yefra.
S kra i yellan ulac-it, amzun di leɛmeṛ ur d-illa.
Aneggaru ma yeɣli, ad d-yini anwa iɣef ara rfuɣ.
Ur ẓriɣ ara acimi, lameɛni ass-nni ad yekfu umennuɣ.
