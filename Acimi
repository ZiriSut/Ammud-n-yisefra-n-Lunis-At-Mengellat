Leqrun i iεeddan εeddan mazal wiyaḍ deffir-nsen.
Ur neẓri d acu i n-ğğan, ur neẓri d acu ara d-ğğen.
Ahat s wayen yellan, ad nefhem acu i d aɣ-yuɣen.
Ahat d ajenwi i aɣ-yezlan, d netta ara aɣ-d-issekren.
Win i aɣ-d-yusan yewwi-d Ṛebbi-s d amεiwen.
Anga i aɣ-d-ufan i aɣ-ğğan wid iruḥen.
Kemmlen i d-yeggran ula d Ṛebbi d ayla-nsen.
Tafat tefrari ɣef mkul lğiha tecreq.
Ccedda tefsi ɣef wid inudan lḥeqq.
Yiwen ur aɣ-d-inni ma ad d-tas nnuba ad nenṭeq.
Acimi ? acimi ? acimi ?
Yiwen ma yefreɣ awi-d kan ad yili nsen.
Ad t-rren ad d-yeffeɣ d lemxeyyeṛ gar-asen.
Win yeccḍen ɣer-neɣ qwan-d ɣer-s ijenwiyen.
Nuγal d aεdawen nettemcerrag gar-aneɣ.
Win i d-iruḥen ireffed iman-is yes-neɣ.
Ɣer leğnas-iḍen mechuret lefhama-nneɣ.
S kra nezmer i ccwal mi ilaq ur as-nezmir ara.
Mi d-iwwet uḥemmal ad aɣ-d-yeğğ nebedd mi iεedda.
Ɣef tgecrar nuɣal sdat ulɣem di ṣṣeḥra.
Neṣεab i tikli, tikli-nneɣ ur tt-nefhim ara.
Neṣεab i tdukkli, ur nettemyeεqal ara.
Ɣas akken ur neɣli, leqrun ur aɣ-zmiren ara.
Ayen ilhan ma nneɣ, ad t-yeg Ṛebbi d lemxeyyeṛ.
Ad d-tekk seg-neɣ, ad nezwir ɣer-s ad t-neḥqer.
Fell-as a tt-nesbeɣ, mebla ameyyez d uciweṛ.
S lmux d yiles nezmer ad nḍebber ɣef lqum.
Yiwen ur aɣ-tt-itekkes nezmer i uberrez n lehmum.
A wi yeččan times ṣaḥḥa di zzehṛ nneɣ amcum.
