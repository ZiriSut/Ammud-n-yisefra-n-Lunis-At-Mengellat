Ad d-nawi lḥerz ara akem-yeṣṣren ɣef wid i akem-yeggaren s tiṭ.
Ad d-nawi ṭṭebba ad akem-ẓren i wakken ad d-tegmeḍ cwiṭ.
Widak i d-yettaṭṭafen di ṛṛuḥ-nni i d-yeqqimen, yettensar si gar yifassen.
Lehlak i akem-iɣzan teẓriḍ-t.
Lehlak-im siwa nekkni a tin akken ur ad aɣ-nettɣaḍ.
Tettmettateḍ nettwali amzun mačči-nneɣ n wiyaḍ.
Aḥric di ddwa yettnadi.
Aḥric di lekfen yettxiḍi.
Aḥric amenzu yeɣli, yeǧǧa akal-im d asemmaḍ.
Ha-tt-an meskint tlul-d, yebda yimɣi-s yeǧuǧǧeg-d, tufrar-d nnig lqaɛa.
Win i tt-iwalan yessawel-d i wayeḍ yenna-as azzel-d, nwan ssaɛd-is yeḥla.
Win ur nettwali yecmumeḥ-d.
Win yettwalin yeqqar-d d uqerru-s ad d-yeḍru kra.
A wi irun, a wi yeḍsan kifkif.
Tikwal ma izegged uɣilif lehlak icuba ḥellu.
Wid yettanin ḥemmlen ad aɣ-t-id-inin yal sseɛqa s teslent-is.
Ɣas meẓẓi meɛduṛ meskin, uguren mi ara t-id-seɣlin, ad yekker ad yezwi iman-is.
Tettaḍsaḍ a win ur nessin, teggugmeḍ a win ur numin mi ɣeḍlen lbaz wafriwen-is.
Tmal ɣer lǧiha iqeḍɛen, tmal ɣer lǧiha yeḥfan, alemmas zgan ttun-t.
Lfeṛḥ s zzyada i t-fkan almi yuɣal d iɣeblan seg wakken la idess ssrun-t.
Yeqqar-as win iwalan acuɣer iṭij yečča aman, aman iṭij ttɣummun-t.
Tcubaḍ ɣer ttejṛa, lǧerḥ mkul mi d-yusa tiqcert ad tɛawed tajḍit.
Lemmer ad tefsi ma nnuda, acḥal n lǧerḥ i tɛebba, d ayen ur tqebbleḍ a tiṭ.
Nugad yiwen wass tiyita, tinna akken ur nḥellu ara, d aẓar ay akal teččiḍ-t.
A wi tt-yerran ad tecbu ɣer udrar ur netthuddu, tebna ṣṣeḥra s ṛṛmel-is.
Win i d-yusan ad tt-yeɛnu, fell-as irekkeḍ ileḥḥu, yal amẓur yeǧǧa lateṛ-is.
Deg yiḍ yeslef-as waḍu, akken ad t-iṣeggem ad yeṣfu, amzun yiwen ur t-yeɛfis.
A wi iɛeggḍen ad d-yini, awal ad yaweḍ igenni, igenni ad t-id-iseɣres.
Aḥemmal ara d-iseɣli, ad yers ad yebdu d tirni, kra yeṭṭef ar ad t-yekkes.
Ayen illan ar ad t-yawi, ad d-ilal wayen ur nelli, ad aɣ-ibeddel adif iɣes.
