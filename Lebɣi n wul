I lebɣi n wul-iw!
I yebɣa wul-iw, ad yerr akin i umnaṛ.
I yebɣa wul-iw, ad iṛuḥ ad yemmenṭar.
I yebɣa wul-iw, ɣas ad isebɛed amecwaṛ.
I ẓrent wallen-iw, ayen ideg ur bnin leswaṛ.
I yugi wul-iw, ma yella leḥbas d imnaṛen.
I yugi wul-iw, mi ad aɣ-ttaǧǧan yimɣaren.
I yugi wul-iw, mi ara ten-zwiren yilmeẓyen.
I yugi wul-iw, mi ara ẓerreɣ ttjuṛ yettɣaren.
I yebɣa wul-iw, ad ẓrent wallen-iw i snat.
I yebɣa wul-iw, ma yekkes zzeṛb i tafat.
I yebɣa wul-iw, anda i iṛuḥ lebɣi-s yufa-t.
I yebɣa wul-iw, ayen yelhan ur yettmettat .
I yugi wul-iw, win iǧeɛlen yessen kulci.
I yugi wul-iw, win ur nessin asteqsi.
I yugi wul-iw, win iẓerren mebla awali.
I yugi wul-iw, win yeẓran tidet ur tt-yenni.
I yebɣa wul-iw, ad yemlil d yiman-is.
I yebɣa wul-iw, ad yemyuzzam d lxaṭer-is.
I yebɣa wul-iw, ad yemsefham d ṛṛay-is.
I yebɣa wul-iw, ad yerr laɛqel di leɛqel-is.
I yugi wul-iw, wid iɛebbden yir tismin.
I yugi wul-iw, win iɛebden ṣṣwab ur t-yessin.
I yugi wul-iw, wid wa ɣer wa ttawin.
I yugi wul-iw, wid di lxiṛ ur ttlawin.
I bɣant wallen-iw, s kra ad walint ad yecbeḥ.
I yebɣa wul-iw, lekdeb mi ad t-yeɣḍel ṣṣaḥ.
I yebɣa wul-iw, s kra n win iḥeznen ad yefṛeḥ.
I yebɣa wul-iw, ad d-yaf lehna kul ṣṣbaḥ.
I yugi wul-iw, win yetthuddun ur yebni.
I yugi wul-iw, win iqellɛen ur yeẓẓi.
I yugi wul-iw, win iteddun ur yebɣi.
I yugi wul-iw, win yebɣan ad yeddu ur yeddi.
I yebɣa wul-iw, ad yezhu d yirfiqen.
I yebɣa wul-iw, ad inezzeh win ixaqqen.
I yebɣa wul-iw, ad ḥlun wid ilaqen.
I yebɣa wul-iw, imcumen ur ttsewwiqen.
I yugi wul-iw, amzabni yid-s ad yeddu.
I yugi wul-iw, win yettaffgen ur yettrusu.
I yugi wul-iw, win iheddṛen ur yettḥulfu.
I yugi wul-iw, yeǧwen laẓ ur as-iceffu.
I yebɣa wul-iw, yebɣa lehna ad d-testeqsi.
I yebɣa wul-iw, tiyersi i icudden ad tefsi.
I yebɣa wul-iw, yir times mi ara texsi.
I yebɣa wul-iw, yir alluy tuṛǧa trusi.
I yugi wul-iw, lbaṭel n wid itekkan.
I yugi wul-iw, lehmum ansi akk i d-kkan.
I yugi wul-iw, ttwab n wid i tt-yexlan.
Akk lebɣi n wul-iw, iḍul a wi i awen-yeḥkan.
A lebɣi n wul-iw!
