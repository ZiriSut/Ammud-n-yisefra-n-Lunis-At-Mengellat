Izurar ɣef yidurar.
D dduḥ-nneɣ iɣef i ncennu, ha-t-an di tegnaw yuli.
Mmi s anda ibɣa yeddu, di ṭṭiq ad t-id-yemmekti.
Mi nṣebbaḥ ɣef yidurar-im a tamurt-iw, ad aɣ-tiẓid tmuɣli.
Ṛṛuḥ icudd s akal-im a tamurt-iw, siwa yis-s i yettili.
Mi nebεed fell-am d lxiq i d-yerzan deg wulawen.
Wa yettmekti-d acewwiq, wa yettxayal-d isaffen.
Mi nṣebbaḥ ɣef yidurar-im a tamurt-iw, ttaken-aɣ-d tazmert-nsen.
Ṛṛuḥ icudd s akal-im a tamurt-iw, akal-nni i aɣ-d-issekren.
Ad ak-awiɣ sanga nnḥas akked ddheb mlalen.
Ad ak-awiɣ sanga tirrugza d lεib win tt-ittnalen.
Ad ak-awiɣ sanga d-yekkat lmizan s allen.
Wzen akken i ak-yehwa ur tettafeḍ lğiha imalen.
Kul taddart tcuba azrar ɣef udrar i icudden mebɣir amrar s iceṛfan.
Tamurt-iw d izurar ɣef yidurar i icudden mebla imurar s igenwan.
Ma yella tebɣiḍ ɣur-sen i wakken ad tegmeḍ ilqiq.
Ma yella tebɣid ɣur-sen akken ad tuzureḍ irqiq.
Ma yella tebɣiḍ ad tεeddiḍ s tehri di ṭṭiq.
Ad ak-nɣen deg yiḍ, ṣṣbaḥ ad ak-id-awin d acewwiq
Ad twaliḍ nnif win akken iɣef i d ak-ḥkan.
Ad twaliḍ lḥif yettruẓun irgazen ur knan.
Ad twaliḍ asif anda akken ur uzzilen waman.
Ad twaliḍ asif anda akken yettazzal laman.
Ad teẓreḍ udmawen amek i la ten-qqazen wussan.
Ad twaliḍ allen ara ak-d-yeḥkun kra yeḍran.
Ad teẓreḍ ifassen anda leḥḥun yidammen yerɣan.
Ad teẓreḍ iḍarren wid ikerfen seg wakken lḥan.
Ad ak-awiɣ sanga rriḥa n lweɛd d amkan-is.
Ad ak-awiɣ sanga rriḥa n lbaṛud d arfiq-is.
Ad ak-awiɣ sanga rriḥa n laṣel d axxam-is.
Ad ak-awiɣ sanga rriḥa n tegmat d akal-is.
Ad teẓreḍ lɣaba tin akken ur nqebbel ara aḍar.
Ad teẓreḍ ttejra terɣa tejreḥ tugi ad teqqar.
Ad teẓreḍ ttejra ɣas tekfa yettidir uẓar.
Ɣer-s akk i d-nerra, nḥeffeḍ s kra i d aɣ-tesɣar.

