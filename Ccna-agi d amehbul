Ccna-agi d amehbul.
Ccna-yagi d amehbul am win yeggullen yeḥnet.
Ccna i wumi xeṛben lemtul, ay atmaten ur kkatet.
Ma ur awen-d-izgi ɣef wul ɣas ḥesbet-tt d aserwet.
Ɣas ma d aserwet, ddmet aɣerbal siffet
Yenna-yas wungif akka.
Ad d-teddu neɣ ad d-tefk isem-is.
Tella tecεel ha-tt tensa times deg i nezhent wallen-is.
Yettwali mebεid ur yeẓri tin yeṭṭfen deg yijufaṛ-is.
Ɣas beεdent wallen-ik, muqel anda yedda uḍar-ik.
Ay aṣeggad s yiɣimi, ṣeggem ɣef zznad afus-ik.
S tmesla neɣ s tmuɣli i tettmeyyizeḍ lγerḍ-ik.
Ɣas akken tḥuzaḍ-t yeɣli mačči d win i d axṣim-ik.
Mačči d allen kan awal i win i t-yesεan.
Sani tmeyyzeḍ ad ak-teffeɣ a win yettazun iɣes.
Tasraft n lwiz-ik tefreɣ asmi akken i ak-yeɣder yiḍes.
Aɣilif deg-k yezdeɣ rnu ṛṛay-ik d amwanes.
Ǧǧet-aɣ ad nεeddi ur mazal yid-wen tikli.
Ay abeḥri i d-yettsuḍun, slef i yiger tεeddiḍ.
Tekkeḍ-d ɣef wid itettun i wakken ad ten-id-tesmektiḍ.
Anef-asen i wid iceffun d timeqbert tedduri lḥiḍ.
A lmeytin cfut, win yettun yedder yemmut.
Tebɣam-tt ur tt-tebɣim ara, sefrut-aɣ-tt-id ad nwali.
A wid yeggunin tara, teswem-tt almi i d-tessenṭi.
Mi d-iban lḥebb-is yefra, leḍyur wwin-t d imensi.
Iεedda-ken lḥal, ur d-iggri yid-wen wawal.
Beddeɣ di tiɣilt selleɣ i ubeḥri mi d-yewwi ṣṣut.
Sliɣ i uεbaṛ yeffeɣ, d tiɣri i itebεen lmut.
Ma tfehmem-tt akken i tt-fehmeɣ, ad nruḥ ad nεezzi tafsut.
A ṭṭir iεeddan mi truḍ tbeddleḍ amkan.
A wid ur nzeggel lewqat, dεut ad teḥbes tɣersi.
A wid izegglen taswaεt, teǧǧam acuddu ur yefsi.
Ma twalam alluy ifat, ḥebbret ad tṣeggem trusi.
Lhemm iḥemmel-aɣ si dduḥ d yid-s nettnaɣ.
