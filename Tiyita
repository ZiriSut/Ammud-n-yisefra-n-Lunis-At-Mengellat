Mlet-aɣ a widen yessnen ma ilaq ad nebnu ɣef ṛṛmel.
Tameslayt deg yilsawen ma ilaq ad tt-neǧǧ ad aɣ-terwel.
Ad d-yaf win ara d-ilalen ṣṣaḥ i wakken ad ikemmel.
Mačči d nekkni ad tt-ifakken acḥal yettḍul lebni n laṣel.
D leqrun mačči d kra i tt-iɛussen amer ad texsi.
Alarmi i aɣ-d-tewweḍ ass-a targit gar-aneɣ i d-teɣli.
yal wa d asɣer i as-d-yerna, iɛawen-itt yis-s ad d-teflali.
Isɣaren-nni ad d-gen taffa, ajajiḥ deg yigenni ad yali.
Anwa ara ibeddlen tikli-s alamma ibeddel laṣel.
Anwa ara yettun isem-is s lebɣi-s ar ad t-yeɣḍel.
Ma iqbel ad t-iwwet ufus-is, ad ihudd ddunit-is.
Ɣaz aẓekka deg-s yenṭel.
Anwa ara isenzen axxam-is, arraw-is d watmaten-is!
Meyyzet kan, sɛut laɛqel.
Sɛeddit-t di lmizan, weznet steqsit ṛǧut.
S imir tinim-d ayen illan ma yella ixṛeb-as ṣṣut.
Ɣas akka ifadden-is ɛyan, yettḥaz-it-id wayen yeḍran.
Ẓret ul-is mazal yemmut.
Yeẓra d acu i t-iḥuzan.
A win ur nefhim mmekti-d kan taqsiḍt n uzduz di teylewt.
Acḥal n widen yecnan, yal wa amek i isexdem aqerru-s.
Yak d lɛibad ay llan, yal wa da izad da ixuṣ.
A wid yeṭṭfen imegran ɣas tgezmem ǧǧet iẓuran.
Ma ulac kra tnedmem drus.
Ttmektit-d d Sliman. 
Acaqur d ttejṛa i as-yennan ẓriɣ ansi i d-tuɣeḍ afus.
Ɣas ma yella ad agadeɣ mi d-tella ssebba ad tt-nekkes.
Si yal lǧiha ttewwteɣ ayen ufiɣ ad wwteɣ yis-s.
Muqleɣ sani ara rreɣ.
Deffir-i lebḥar selleɣ, sdat aɛdaw isuqqes.
A Ṭariq ad ak-n-siwleɣ.
Lbabuṛ ideg ara rewleɣ, zwir cɛel deg-s times.
