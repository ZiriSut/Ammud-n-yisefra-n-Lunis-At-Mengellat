Lbaz seg udrar yekker ihuzz afriwen.
Yusa-d ar ɣur-k ad ak-id-isaki.
Ad ak-n-isiwel s yisem ara ak-id-isekkren.
Awal tettuḍ ad ak-t-id-yesmekti.
Ɣas ma teṭṭseḍ, la tettarguḍ, medlent wallen, ad tent-id-teldiḍ.
Ad tent-teldiḍ mi ara ak-yini: 'A mmi-s n Umaziɣ, iṭij-nneɣ yuli-d"
"Aṭas aya ur t-ẓriɣ, tura nnuba-nneɣ tezzi-d."
Lḥu deg yiberdan ayen ara ak-iseɣren tesɛiḍ-t.
Kra tettwaliḍ, la ak-id-yettwali.
Azezzu s ujeǧǧig-is awreɣ twalaḍ-t.
Di ccbaḥa n tmurt-ik yettekki.
Mi ara tɛeddiḍ fell-as, ad ak-yeṭṭef tacḍaḍt.
Ad ak-yeḥbes muqel-it ad ak-yini: "A mmi-s n Umaziɣ, iṭij-nneɣ yuli-d."
Ɣef tenqelt, ɣef tzemmurt acḥal d asefru.
Tajaddit deg-sent i tettili.
Iḥfiḍ seg-sent, ɣas ma mxallafent cfu.
Ddukklent am wass-a am yiḍelli.
Taciṭ-a n uzemmur ar ɣur-k mi ara d-teknu, ḥess-as.
Ḥess-as akken ilha mi ara ak-tini: "A mmi-s n Umaziɣ, iṭij-nneɣ yuli-d."
Ma tfehmeḍ, lli-d allen-ik.
Muqel s idisan, ad twaliḍ atma-k ad ak-id-walin.
Ahaw semlilet ifassen-nni i ferqen wussan.
Ma mlalen yal ccedda ad tefsi.
Abeḥri n tegmat ad aken-id iẓur d aḥlawan.
Ad d-yeglu s ṣṣut ad awen-yini: "A mmi-s n Umaziɣ, iṭij-nneɣ yuli-d".
