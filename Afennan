D acu i d-yeggran di tcacit, d aqerru yeğğa wallaɣ.
D acu i aɣ-d-teğğa tfenṭazit, d lexyal-is ad yid-s nennaɣ.
D acu i aɣ-d-teğğa tnaṣlit, d isem-is deg yimi nettawi-t. 
Udem-is a medden iεreq-aɣ.
Ay asmi yid-neɣ teḍra am tejlibt izamaren.
Kkren-d akk sya u sya, ḥman skud mlalen.
Yekcem wuccen di ttnaṣfa mkul yiwen anda yerra.
Ur ksan ur d-uɣalen.
A win yesnuzuyen urfan, ur aɣ-d-ttadded ɣef umnaṛ.
Neεya deg uberrez n wussan, ur aɣ-nettağğa lxetyaṛ.
Neεya di twakksa usennann i aɣ-yettrağun ussan.
Deg ubrid yurğan aḍar.
Ma yeččuṛ-d wul-ik, lli-as tawwurt.
S yimi d lexyuḍ-ik, ad thuzzeḍ tamurt.
Skud igenni yeḥwağ yakk itran.
Akken akk lɣaci i ḥwağen afennan.
Ɣas win i ak-iluqben, tekkiḍ-d nnig-s.
Ɣas deg-k ma heddṛen, ɣas yecceḍ yiles.
Wid i k-iḥemmlen, wid i k-ifehmen.
Tekkiḍ-d seg-sen, yiwen ur ak-iεeffes.
Teẓriḍ lbaṭel, terriḍ-t d nnehtat.
Di nnehta ikemmel, yal yiwen yesla-t.
Terriḍ-t yemsel, yal yiwen iwala-t.
Tecniḍ-t i laṣel, yezzi-d ɣer-s inɣa-t.
Tesliḍ i yimeṭṭi n win yennumen lhemm.
Trefdeḍ s teɣri, yesla-d yessusem.
S kra n win ur nezhi, zzher ur t-isεi.
Deg-k yegguni, siweḍ-as-d asirem.
Twalaḍ zzin, terriḍ-t d asefru.
D kečč i aɣ-d-ismektin, ayen akk i ntettu.
Tekkseḍ timedlin ɣef wayen i aɣ-wwin.
Yal mi ara t-sexsin ɣur-k i d-yettnulfu.
