Ceεlet-aɣ-d tafat.
Ceεlet-aγ tafat, nfud ad nwali.
Ad nẓer ar sdat amek ara nili.
Amek ara nili, sani la nleḥḥu.
Yerreẓ-aɣ yiḍelli, nugad ad aɣ-yernu.
Nugad ad aɣ-yernu, nesεa tannumi.
Neggumma ad necfu, yis-neɣ la itezzi.
Yis-neɣ la itezzi, yis-neɣ la tezzin.
Aṭas ur necfi i wayen ittεeddin.
Ayen yettεeddin, iruḥ-aɣ meṛṛa.
Iḍelli d uḥzin, ass-a nettaḍsa.
Ass-a nettaḍsa, ur neẓri acimi.
Neɣ ahat nenwa nerbeḥ dayenni.
Nerbeḥ dayenni.
D acu akken i nerbeḥ!
Nezmer ad nɣenni. 
Nezmer ad necḍeḥ.
Nezmer ad necḍeḥ, nutni ad aɣ-d-kkaten.
Akka mkul ṣsbeḥ, ad aq-d-ttafen.
Ad aɣ-d-ttafen, d nekkni i d ssebba.
Di lmux n wuccen i yettili ddwa.
I yettili ddwa i lehlak-nsen.
Si zik i nezga d asfel ar ɣur-sen.
D asfel ar γur-sen
Ur zmiren ara ad aɣ-ttixṛen.
Fell-aɣ i tebna.
Fell-aq i tebna, akka i la heddṛen.
Nnan-d ussan-a ad d-ilal yiwen.
Ad d-ilal yiwen neɣ ad d-lalen sin.
Ad d-nas gar-asen anwa ara aɣ-yawin
Anwa ara aɣ-yawin, sani ara aɣ-yawi.
Ntenneḍ kan din waqila terwi.
Waqila terwi neɣ ad tseggem ahat.
Nekkni nettnadi, ceεlet-aɣ-d tafat.
Ad nẓer ar sdat amek ara nili.
Amek ara nili! 
Ad d-ilal yiseɣ.
Neɣ mazal nefri i tidak-nneɣ.
I tidak-nneɣ!
Wa yif-it wayeḍ
Seg-s ma neffeq ahat ad naweḍ.
Ahat ad naweḍ s ayen i nettmenni.
Abrid ad yenneḍ, iṣεeb i tikli.
Iṣεeb i tikli, tidet ad tt-id-nehdeṛ.
Ul-nneɣ meẓẓi.
Lebɣi-nneɣ meqqer.
Tennam-d tbeddel.
D acu akka i ibeddlen?
Anwa akka yeɣlin?
Anwa akka i ibedden?
Anwa akka i ibedden! Yak d leflani.
Winna yeggullen di tmaziɣt-nni.
Tamaziɣt-nni yeggull ad tt-tettum.
Ass-a dayenni yesteɛfa umcum.
Yesteɛfa umcum.
Leḥbus akk ferɣen
Lemmer ad aɣ-serfun, daɣen ad ččaṛen.
Daɣen ad ččaṛenn ur yekkis lqid.
Neɣ yerka dayen, la aɣ-ttnadin ajdid.
La aɣ-ttnadin ajdid.
Is ara aɣ-ṭṭfen
Mazal kan yewjid simi ara aɣ-t-ṣeggmen.
