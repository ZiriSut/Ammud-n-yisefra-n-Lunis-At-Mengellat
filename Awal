Di ṣṣwab wi d-igren iɣwet, yiwen ur εziz wawal-is.
Taqbaylit mačči yiwet, ay aḥbib kul yiwen taqbaylit-is.
Ay aḍar yeddan ḥafi, ixuṣ lemmer di tceffuḍ.
Ayen i tḥefḍeḍ di tikli lemmer d taktabt ad tt-taruḍ.
Ayen i ak-d-iggran di ccwami ur tettεawadeḍ ad t-tettuḍ.
Deg ubrid ideg i ak-terğa truẓi, ay aḥbib ur tettεawadeḍ ad telḥuḍ.
Ay allaɣ i asent-iceffun, ixuṣ lemmer di tleḥḥuḍ.
Tzemreḍ ad tejmεeḍ leqrun, tzemreḍ ad ten-id-tessefruḍ.
I wayen i la d-yettnulfun, tesseḥsabeḍ ur tettuḥlfuḍ.
Lecɣal di lqaεa i ḍerrun, ay aḥbib kečč deg yigenni i tettedduḍ.
A tiṭ yellin tettwali lemmer ad teẓreḍ ayen yeffren.
Ad tedluḍ ɣef wayen ur nelli, ad tezwireḍ kra ara d-ilalen.
Ass-nni ara tbeddel tmuɣli, ad as-nsemmi akken-nniḍen.
Ayen ilhan qbel ad yeɣli, ay aḥbib ad as-nessendi ifassen.
A wid yettṣeggimen awal, ixuṣ lekdeb d lemleḥ-is.
A wid yessugguten awal, txuṣ tidet d llsas-is.
A wid yessexdamen awal, kul wa fket-as lkaṛ-is.
Kul yiwen lğiha ɣer imal, ay aḥbib wa meεduṛ wa d lḥeqq-is.
