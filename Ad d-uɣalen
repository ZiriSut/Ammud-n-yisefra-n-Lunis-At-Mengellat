Ma nnan-am medden yerwel, ini-as yelha d yiman-is.
Ma yeqqim iṛuḥ d asfel, yiwen ur d-yettmektay isem-is.
Ad d-nezzi ɣur-wen taluft ad tɛeddi am waḍu.
Ma neqqim yid-wen nugad yis-neɣ ad teglu.
Am wass-a ad d-nuɣal, ma neṭṭes kullec ad as-necfu.
Mačči d lmuḥal mi d-nuki kelleci ad t-nettu.
Ma nnan-am medden yerwel, ini-as si lbeɛd i d-yekkat.
Ma yeqqim iṛuḥ d asfel, tinim-as kra inuda yufa-t.
Ur nettruẓu sdat wurfan, ma texleḍ amzun teṣfa.
Ma numen s ddwa n wussan, ahat ad yelhu uzekka.
Ad d-nuɣal kullci ad as-necfu, bexlaf wigad yemmuten.
Yal aseggas fell-asen ad nru, ad asen-nawi ijeǧǧigen.
Mačči d aɣrum i aken-yewwin.
Mačči d jjiḥ i aken-yuɣen.
Teǧǧam tamurt i wid i tt-yerwin.
Teǧǧam lhemm i wid i as-izemren.
Wa iṛuḥ yewwi tabalizt-is.
Wayeḍ aḥlil yeǧǧa-d arraw-is.
Wa d ssebba mebla ma ixaq.
Ay aberwaq lḥal iḍaq, yusa-d lweqt ad nemfaraq.
Tament ulac win i tt-ikeṛhen,tuqqsa n tzizwit d akukru.
Abzim si tmes anwa ara t-id yekksen, siwa afus i iɛemmden urɣu.
Lwerd ilha mebla asennan.
Tamurt tecbaḥ mebɣir urfan.
Win i tt-yeǧǧan ḥseb-it ixaq.
Wa yenna-as nekk ad ruḥeɣ, ɛzizeɣ fell-i tebna ddunit.
Yeqqar ur tessinem ad awen-mleɣ.
Yettfaṛas rrbeḥ di twaɣit.
Tirrugza teḥwaǧ aɛeyyeḍ, ma ur tt-id-tewwiḍ mi ara d-tlaleḍ.
Ur tettnuzu ara di leswaq.
Wa yenna-as ad qqimeɣ imi tehlek ar ad tt-necfu.
Wa yenna-as nekk ad ṛuḥeɣ, ad d-zziɣ asmi ara teḥlu.
Anwa yessnen, anwa ur nessin.
Aya d awal i t-id-yewwin.
Yal wa yeẓra amek i as-ilaq.
