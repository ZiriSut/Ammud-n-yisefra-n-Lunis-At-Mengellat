Di ssuq ameddaḥ wiyen wass, yeṭṭef amkan ad isefru.
Lɣaci usan-d s waṭas, ad as-slen d acu ara d-yesnulfu.
Yuṛǧa almi d-zzin fell-as yebda la asen-d-icennu.
A wid d-isewwqen ḥesset-iyi-d ad awen-cnuɣ.
D ul i d-yenneɣlen, ur ssineɣ ad sefruɣ.
Imeslayen-iw ma zelgen, ɛfut-iyi d aya i ssneɣ.
Ay arrac-nneɣ Lezzayer d tamurt-nneɣ.
Ttsuɣun texla d wid i tt-yexlan i yettsuɣun.
Lhemm yennerna, d wid yekkaten i yezgan ttrun.
D wid i tt-yesenzen s ṛṛxa i as-yeqqaren aɛdaw yeffeɣ.
S twaffɣa n leɛqel nerra deg yimehbal tissas.
S lxuf d lbaṭel nerra amcic d aɣilas.
Yecbaḥ ddel mi ibeddel, win ur nezmir yeqqar zemreɣ.
Teqleb ass-agi aḍar yuɣal s aqerru.
Yelha win ur nelhi, win yelhan yewwi-d akukru.
Di tmussni yewwet yiɣisi, tekkes-as timmuhbelt iseɣ.
Kkaten wa s wa, rran lɛibad d alqafen.
Ula d lefhama rran-tt d aɣebbar s allen.
Wi yesɛan kra n lefhama, yeqqar-as s anga ara tt-rreɣ.
Ula d amagraman nenjer-d seg-s asalas.
Nerra deg-s laman, yuɣal deg-neɣ yettalas.
Uḥdiq ungif msawan, mi tt-rwin glan yis-neɣ.
Di lqawa i as-neqqim, sxerben-aɣ-tt-id seg yigenni.
Nettwet ɣef walim, nettu timẓin dayenni.
Almi yeddem win ur neddim, yeqqar-as a ziɣ ṭṭseɣ.
Akka ay d ddunit, tirrugza-nneɣ di lehna.
Mi d-teḥder twaɣit, wa yeɣli wayeḍ yenfa.
Tella cwiṭ n tfenṭazit, ula d tin ḥseb-itt teffeɣ.
I tḥila neshel nettamen kra i aɣ-d-ḥekkun.
Seqcaren-aɣ lebṣel, sganayen win ara yettrun.
Ass-a mi nezga neḥṣel, init kan ccah deg-neɣ.
S kra i d-yettnulfun, yal ass yewwi-d amur-is.
I wid iceffun yenna ccix deg wawal-is.
Lmumnin ad akk ḥlun ma d imcumen ad mseglun.
A wid i d-isewwqen, fkiɣ-awen lehduṛ-agi.
Win iwumi n-wwḍen, ad imeyyez ad iwali.
Ma yella d win i ten-izeglen, iṛuḥ lḥal i as-xedmeɣ.
