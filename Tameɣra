Yewweḍ-d lweqt n tmegra yeḥwaǧen iɣallen.
Yekker umenzu n lḥara yewwi-d imɛawnen.
Baba-s yettkel ɣef mmi-s, yessen acu i d-yesɛa.
Yettaṭṭaf-as-d amḍiq-is di tizi n lɣila.
A lxalat heyyimt tanalt win ixeddmen itett.
Yewɛer yiṭij n tiɣilt, annar heyyit-t.
Tazzert ad teqleb lɣella i wakken ad tt-tefru.
Ad yeǧǧ lḥebb akerfa.
Annar ad yessu.
Ma yella lxedma tekfa, ar ad ɛyun.
Sers aberrad ɣef lkanun a bu leɛyun.
Yewweḍ-d lweqt n lfetna yeḥwaǧen tissas.
Yekker-d umenzu n lḥara tewweḍ-d nnuba-s.
Baba-s ɣas yeqber wul-is yerra ɣer daxel.
Ma d yemma-s tejreḥ allen-is ɣas tezwer laɛqel.
I lfetna aɛwin heyyit-t rrṣaṣ d lbaṛud.
Err abeckiḍ ɣef tayet, seqɛed afud.
Rret-as tasrijt akked rrkab i uɛewdiw-is.
Ar deffir ur d-inneqlab yeẓra abrid-is.
La ak-d-ssawalen leḥbab, la ak-ttṛaǧun.
Sali zznad yettrusun a bu leɛyun.
Iɛedda lweqt n lfetna yeggra-d uɣilif.
Baba-s iḍ d wass yuṛǧa, yeṣber kan si lḥif.
Yemma-s yeggunin tuyes-it melmi ara d-yeflali.
Ɣur-s d netta i d ddunit, yis-s i tettwali.
Yeflali-d s uɛewdiw-is, yerra tili.
Iṭij ɣef ubeckiḍ-is yega lemri.
Ass-a d aseɛdi n wussan i d-yettasen.
D lwaldin-is i t-yuṛǧa, ass-nni i d-lulen.
Tirrugza-k wid i d-yusan fell-as ḥekkun.
Tzerseḍ zznad yettfukkun a bu leɛyun.
Uɣent teftilin ass-a ṭṭlam nḥuza-t.
Si mkul tiɣmert di lḥara, tcebbeḥ-itt tafat.
Yeffeɣ ṭṭlam seg wulawen, tsuffeɣ-it lehna.
Lḥara s yinebgawen tbeddel ṣṣifa.
Kker ay amenzu n uxxam, inek wass-a.
Aṭas aya i ak-nessaram tagnit am ta.
Baba-k di lfeṛḥ yettleqqim, ifṛeḥ i mmi-s.
Yemma-k tṣeggem-d abzim, yeḥla wul-is.
Leḥbab-ik yiwen ur n-yeqqim, ad ak-zhun.
Sers aberrad ɣer lkanun a bu leɛyun.
