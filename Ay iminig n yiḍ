Ma tessneḍ abrid-ik, ma teẓriḍ s anda tleḥḥuḍ.
Ffeɣ err-d tawwurt-ik, ur tettneqlabeḍ ur tettruḍ.
Di ṭṭlam ḥess i lateṛ-ik, ṣṣut-nni ad as-tḥulfuḍ.
Lweḥc n yiḍ d arfiq-ik, ɣleb-it neɣ ad as-teknuḍ.
Abrid i s tumneḍ yiwen wass, ad ak-yeǧǧ neɣ yis-k ad yeglu.
Tesɛa u tesɛin d aḥlalas, tis meyya la ak-tettṛaǧu.
Ay iminig n yiḍ.
Ma tezgel-ik zzedwa, ma teǧǧa-k ad tsiwḍeḍ.
Ini-asen amek nella, tudert-nneɣ ad asen-tt-temleḍ.
Yiwet n tgecrirt di lqaɛa la tettṛaǧu tayeḍ.
Lweqt yettɛeddi ur neẓra, ma ad tekker neɣ ar ad tt-taweḍ.
Kečč ɣur-k ad ak-id-yelḥaq wass.
Amer yis-k ar ad yeglu.
Ma tewwḍeḍ ini-asen.
Ini-asen ḥesbet-tt tektal.
At Ṛebbi la d-sellen meɛni ugin ad d-rren awal.
Mazal nettṛaǧu-ten, leɛnaya-nsen ma ad d-tuɣal.
Alarmi ɣlin ifassen, ifukk lǧehd i lecɣal.
Ini-asen nehlek layas, ma tkemmel akka ad aɣ-yettu.
Mi d-tenqer tṣebḥit, tewwi-k zzedwa teɣliḍ.
Terreẓ tiɣri n talwit.
Ur sellen lexbaṛ tewwiḍ.
Tluleḍ tameddit.
Tudert-ik deg yiwen yiḍ.
Isem-ik ṭṭlam ijmeɛ-it.
Temmuteḍ iṭij ur t-teẓriḍ.
Teɣliḍ mi i yuli wass.
Teǧǧiḍ layas deffir-k.
