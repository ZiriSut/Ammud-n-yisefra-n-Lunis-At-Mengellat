Abrid n temẓi.
Ma nmuqel abrid seg i d-nekka, s nnehtat i d-nettmekti.
Ɣas di ẓẓur i d-nɛedda, idel-it ucebbeḥ n temẓi.
Ayagi ala di tnafa i la t-id-nettemlili.
D ayen iḍran yid-i leεca mi tegla targit yes-i.
Urgaɣ abrid iḍulan, ad iyi-yerr ansi d-kkiɣ.
Leḥḥuɣ ur qeḍɛant wallen, anda wwḍeɣ ad d-mmektiɣ.
Muggreɣ-d akk ayen ifaten.
Ayen ugiɣ d wayen bɣiɣ.
Ṭṭfen imukan-nsen, mkul yiwen anda i t-ǧǧiɣ.
Muggreɣ-d aḥbib yemmuten walaɣ-t kan tendef tasa.
Yenwa wis d acu i-ibeddlen, yefreḥ mi iyi-d-iwala.
Mazal-ik deg wulawen.
Nettemwali di tnafa.
Yiwen wass wiyaḍ ad aɣ-ğğen, deg ubrid ideg i ak-neğğa.
Muggreγ-d tamekḥelt n sin, nemyeεqal mi d-teflali.
Ɣef terkast d tibzimin, yeḍbeɛ uḥeddad n At Yanni.
Asmi njebbu di tɣaltin, lɛerb ma neqsed-as yeɣli.
Ziɣ yesserka-tt win tt-iwwin, jebdeɣ-d zznad yefruri.
Mmuggreɣ-d yiwen n ccna, ttuɣ-t yeffeɣ aqerruy-iw.
La yettmenṭar ger yiẓra, deg ubridbrid n ddunnit-iw.
Fell-i ur ttlummut ara, yesmekta-yi-d akk temzi-w.
Mazal-iyi-d deg-s kra, wwiɣ-d cwiṭ di ṣṣut-iw.
Ur iyi-ttağğa, ur yi-ttḥerrim seg ṣṣut-im.
Ur iyi-ttağğa.
Akked rriḥa n-lexyal-im.
Ur iyi-ttaǧǧa, leεmeṛ-iw yecba aɣanim.
Ad yettarra, s anida i as-yehwa i-ufus-im.
Ur iyi-ttağğa, axir lemmer ad i-tenɣeḍ.
Ur iyi-ttağğa, s anda truḥeḍ ad i-tafeḍ.
Ur iyi-ttağğa, leεmer-iw yecba lkaɣeḍ.
Gar ifassen-im, cerreg-it uqbel ad truḥeḍ.
Ur iyi-ttağğa, qqim kan nekk yid-m ad nelḥu.
Ur iyi-ttağğa, anef i wul ad am-yeḥku.
Ur iyi-ttağğa, ul-iw yuɣal d asaru.
Deg-s ad twaliḍ, s kra yellan d asefru.
Ur iyi-ttağğa, ad akem-ttḥawateɣ ar melmi.
Ur iyi-ttağğa, ass-a tesεuẓẓgeḍ acimi.
Ur iyi-ttağğa, ul-iw yuɣal d lemri.
Deg-s ad twaliḍ, s kra tekseb akk tayri.
Ccna-yagi mi as-sliɣ, kemmleɣ abrid-iw rewleɣ.
Ttaggwadeɣ ad d-mmektiɣ ayen ggulleɣ ar d t-awḍeɣ.
Yeεreq leḥsab i-y-ufiɣ ɣef tmucuha ssarmeɣ.
Ffɣent akk si ddunnit-iw ǧğant-id weḥd-i qqimeɣ.
Ṭṭfeɣ abrid n luḍa, muggreɣ-d lewṛud kul leṣnaf.
La d-ttmektiɣ d acu akka.
D asmi nettnadi ur nettaf.
D asmi la teggeɣ lqima i wayen ixeṛben ur yufaf.
Ma ẓriq tteṛra terka, tettban-iyi-d d axalaf.
Muggreɣ-d aḥbib-nniḍen, yemmuten ur yewwiḍ lebɣi-s.
D yiwen seg wid iruḥen, yemmuten qef tmeslayt-is.
Yerra aqerru gar yifassen, yettawi lewhi s wallen-is.
Yesteqsa-yi-d amek akken i teḍra d Teqbaylit-is.
I yeḍran d wayen iḍran seg wasmi tɣabem ar ass-a.
Ass-nni anwa i as-yennan deg ugdud ma mazal kra.
Ɣer-lḥiḍ mi t-sennden wurfan iban-d lğehd-is yella.
Tettɣaḍem a wid yettwaxedɛen, temmutem ur teḥdirem ara.
Asmi tekker di tmanyin, mmektin-d wid i aken-issnen.
Nnan-as acḥal n-lesnin, iles-nneɣ neǧǧa-t yuḍen.
D mmi-s n udrar meskin, am keččini i yezwaren.
Asmi d-kkren wiyaḍnin, tewweḍ lfetna ɣer yimnaṛen.
Seg wass-nni tbeddel ssaεa, Aqbayli irfed aqerru-s.
Ula d wid iwumi ur yehwa s nnif s lxuf gren afus.
Tameslayt tekker-d tura, zwin-tt kksen-as ammus.
Ɣer warraw-is i d-teggra, kra n win tt-irefden ur tt-isrus.
Mi kfiɣ iger-d nnehta, yenna-d tura ad steɛfuɣ.
Ɣurwat a wid n wass-a, ad awen-ikellex umennuɣ.
Aya nesεa-t di ccetla si zik di tegmat i tt-nuɣ.
Mi newweḍ ɣer tizi n litteε d taɛdawt i d-nsuffuɣ.
Meyyzeɣ d acu akka i d-yenna, lferḥ-iw yebda ixessi.
Mmektiɣ-d axṣim n-wass-a, ufiɣ d gma n yiḍelli.
Kemmleɣ abrid syinna, iṭij ineṣṣef igenni.
Yewwi-yi-d ṣṣut n tmeɣra, yezwer-d taddart-nni.
Kecmeɣ ɣer taddart-nni s lxalat azniq yeṛwa.
D tiqendyar d lefwaḍi cebbḥen mkul d ṣṣifa.
Kul yiwet acu d-tettawi, ccna leεyaḍ d taḍsa.
D amendayer d ccnawi i d-yufraren di tmeɣra.
Mi d iyi-tenniḍ, ayla-w ad t-rehneɣ fell-am.
Mi di-tewwiḍ, ṛwiɣ leɛtab n uxxam.
Ad ak-bruɣ sdat n jjuj n Lḥemmam.
Akka ay d jjwaǧ a yemma.
Mi d iyi-tenniḍ, leεmeṛ-iw deg-m yella.
Mi di-tewwiḍ, ṛwiɣ leɛtab n lexla.
Ad ak-bruɣ sdat n jjuj n Larebεa.
Akka ay d jjwaǧ a yemma!
Mi d iyi-tenniḍ ur akem-ittḥaz uɣilif.
Mi d iyi-tewwiḍ d tislit bdiɣ lḥif.
Ad ak-bruq sdat jjuj n At Wasif.
Mi di-tenniḍ nekk yid-m ad nezhu kull ass.
Mi di-tewwiḍ, yiwet tqendurt i useggas.
Wekkleɣ-ak-n s kra yellan d aɛessas.
Mi di-tenniḍ lxir i tebɣiḍ yella.
Mi di-tewwiḍ ṛwiɣ leɛtab uzeṭṭa.
Wekkleq-ak-n lemqam n Sidi Balwa.
Ṭṭfeɣ abrid-iw rewleɣ, ffɣeɣ i taddart akin.
Mmyagareɣ-d d yilmeẓẓyen di leεmeṛ qerben ɛecrin.
Leḥḥun cennun am yiwen, ṣṣut yeqqel-d si tɣaltin.
Di lhiba cban izmawen, ha-t-a ccna i la d-ttawin.
Tafat mi tt-neẓra, tusam-d ad tt-tessensem.
Tiṭ s i nwala tebɣam ad tt-tseddreɣlem.
Ur tezmirem ara ad aɣ-tekksem tamuɣli.
Ad nwali, ad nwali, ad nwali.
Ma tennam susmet, isem-nneɣ ad t-nɛeggeḍ.
Ur nqebbel ad yemmet s igenni ad t-nessiweḍ.
S idmaren-nneɣ wwtet.
Takmamt ar ad tt-nefsi
Ad d-nini, ad d-nini, ad d-nini
Ma tennam wexxṛet, ɣer sdat ad nqerreb.
Ma tennam ḥebset , u nqebbel aẓerreb.
Akken ibɣu nmerret, qbrid ar ad t-nelli.
Ad nεeddi, ad nεeddi, ad nεeddi.
Gezmet taciṭa, aẓar ad t-id-neḥyu.
Sefḍet kra i d-nenna s yidammen-nneɣ ad t-naru.
Mi tneṭlem ass-a, ad d-iban yiḍelli.
Ad nili, ad nili, ad nili.

Ccna-agi ur t-ssineɣ, ccnan-t mi lliɣ d llufan.
Ferḥeɣ imi d-mlaleɣ d wid i aɣ-inejṛen iberdan.
Kemmelɣ abrid-iw ruḥeɣ ad d-mlileɣ d wayen iḍran.
Deg wussu mi nneqlabeɣ
Teǧǧa-yi targit yekfan.
