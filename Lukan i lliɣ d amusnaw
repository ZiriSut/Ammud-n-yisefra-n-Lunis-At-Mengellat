A wi yeddan d win i t-yifen, ad yettɛanad ad t-yaweḍ.
Wamma win i d-nemsawam, ula wi irefden wayeḍ.
Lukan lliɣ d amusnaw, win yettrun anida yella.
Ad t-id-seḥreɣ s tirga-w, ad yuɣal ad yettaḍsa.
Ad as-kkseɣ akk isem i win yettruẓun layas.
Ad t-id-rreɣ d asirem, mkul yiwen ad yawi ayla-s.
Anda yella yiles iqesḥen, yir ameslay qbel ad as-d-yebru.
Ad as-rreɣ awal i as-ilaqen, ad t-id-yehdeṛ d asefru.
Ad rreɣ targa n waman i mkul ttejṛa ar tefsu.
Di tmurt ad yezreɛ laman, mkul ccedda ar tefru.
Imi ur lliɣ d amusnaw, ceɣleɣ-d ad zehhuɣ allen-iw.
Ar daxel i ttarraɣ tirga-w, yis-sent i ttsebbireɣ ul-iw.
Neẓra asirem la iɣelli, ur nufi ansi ad d-yettwaṭṭef.
Nɣunza-t almi i aɣ-yugi.
Di teɣmert neǧǧa-t yekref.
Yir iles ixeddem ccɣel-is, tqubel-it-id tsusmi.
Kra n win yeddan di ssuq-is, anda yebɣa ad iɛeddi.
Tcebbek si mkul tama.
Nerna-as zzit i tmes.
Laman deg ujajiḥ yerɣa, yeggra-d kan yiɣed ad aɣ-yames.
Lukan lliɣ d amusnaw.
Kul mi ara bḍun watmaten, ad asen-d-awiɣ leɛnaya-w, ad uɣalen ad mlilen.
S kra n win i yerẓa ccwal, ad t-id-jebreɣ s lehna.
Lǧerḥ iɣef ara serseɣ awal, mi yeṭṭes ad d-yeṣbaḥ yeḥla.
Win i d-yelhan d yiman-is, di ddunit yiwen ur t-yettɣaḍ.
Ad kkseɣ agu ɣef wallen-is, ad yeẓẓel afus ɣer wiyaḍ.
Nncaf kul mi ad d-isewwaq, s lbaṭel i neǧǧṛen urfan.
Ad as-rreɣ adrar n lḥeqq d leɛqel yettṣeggimen ussan.
Imi ur lliɣ d amusnaw, i zewwireɣ ugur awal.
Zgiɣ texṛeb nniyya-w, ɣas tagmat la d-tessawal.
Ccwal nuɣal d axxam-is, yis-s akk i teddunt temsal.
Yekkes-as i lehna amkan-is, ur tezmir ad d-tini awal.
Kul wa yelha d yiman-is.
Yiwen ur yettḥader wayeḍ.
Win i d-yufa deg ubrid-is, ma ur as-iwexxer ar d ad t-yerkeḍ.
Temɣer d fad n leḥkem, zedɣen si yal d aqerru.
Win izemren ad yesɛu isem.
Ma d wayeḍ ccedda ad as-yeknu.
Meɛni imi lliɣ d amusnaw, a lqum ad beddleɣ tikli-k.
Ad d-yas Ṛebbi di tirga-w, ad d-yini lhu d yiman-ik.
